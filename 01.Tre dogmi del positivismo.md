# Tre dogmi del positivismo

Ciò che caratterizza il positivismo giuridico e lo distingue da altre concezioni del Diritto è una certa teoria della validità normativa.
Consideriamo i seguenti passi di Kelsen:

> La validità di una norma può avere inizio in un momento e termine in un altro.

> Lo stesso comportamento può essere illecito secondo la legge della comunità A, e non esserlo affatto secondo quella della comunità B.

Le azioni non sono cioè obbligatorie o vietate o permesse in assoluto, ma lo sono rispetto ad un istante di tempo ed un ordinamento.
Analogamente, le norme non sono valide di per sé, ma in relazione ad un istante e un ordinamento. I valori deontici e la validità sono dunque
concetti relazionali: ciò vale a distinguere l'oggetto delle teorie positiviste del diritto da quelle naturaliste, nelle quali obbligatorietà,
divieto e permesso rappresentano proprietà delle azioni e la validità una proprietà delle norme. Possiamo quindi formulare una prima tesi
delle teorie della validità positiviste:

**P1.** Ciò che è valido è una norma, ad un istante, in un ordinamento.

$$
∀x∀y∀z (VALxyz \to NORx \land ISTy \land ORDz)
$$

In effetti, la struttura triadica dei predicati deontici è ereditata dalla validità: le norme valide ad un istante e ordinamento contribuiscono
a determinare le azioni obbligatorie, vietate, permesse rispetto a quelle stesse coordinate.

Un seconda tesi del positivismo è che le norme valide ad un qualsiasi istante e ordinamento sono norme *poste*:

> […] il diritto è sempre positivo, e la sua positività risiede nel fatto che esso è
  creato ed annullato da atti di esseri umani.

> Le norme di diritto positivo sono valide […] perché sono state prodotte in
   una data maniera o poste da una data persona.

Intuitivamente, il concetto di norma posta o positiva o prodotta è facile da afferrare: un qualche soggetto compie un dato atto linguistico
(in un senso lato del termine) e da quest'atto risulta posta una norma. Entrando più nel dettaglio, vedremo, il concetto non si rivela
in realtà così nitido, ed apre le porte a diverse ragionevoli definizioni. Una chiarificazione di questo concetto, centrale
per la teoria del diritto, diventa allora necessaria per evitare fraintendimenti.
Per il momento, ci limiteremo ad elaborare un concetto formale che risulti adeguato a catturare diverse possibili interpretazioni
del concetto di norma posta.
Poiché sappiamo che una norma diviene posta a seguito di un qualche comportamento umano, sappiamo quindi che ci sarà un soggetto,
individuale o complesso, autore di un tale atto di posizione o produzione normativa; poiché, inoltre, ci attendiamo che un atto di posizione
o produzione sia in un atto di tipo linguistico, ci attenderemo di trovare un segno o enunciato, cioè un oggetto fisico, testo, suono, gesto,
a cui l'autore ha inteso associare un qualche significato.
Da ultimo, ci aspettiamo che il tempo possa giocare un ruolo nei fatti di produzione normativa e che, come suggerito da alcune teorie,
la norma posta da una produzione possa variare nel tempo.
Una norma è dunque posta o positiva se esiste un soggetto che la pone, un enunciato con cui è posta, ed un istante in cui esserlo.

$$
POSxyzv \to (NORx \land SOGy \land ENCz \land ISTv)
$$

È importante capire il senso di questa relazione di produzione o positività a quattro argomenti, e in particolare capire a cosa debba riferirsi
l'argomento tempo. L'istante in cui questa relazione si istanzia non è necessariamente lo stesso in cui, ci immmaginiamo, il soggetto
abbia compiuto il suo atto, ma anche uno successivo: una volta posta, una norma può restare posta, può cioè restare in relazione di positività
con quello stesso soggetto e quello stesso enunciato anche in istanti successivi al primo in cui lo è stato. Del resto, può altresì essere possibile
che una norma cessi di essere posta da un certo soggetto con un certo enunciato, e che inizi ad esserlo un'altra.

Quando parliamo di produzioni normative, quindi, non ci riferiamo al comportamento del soggetto, ma a ciascuno di questi fatti che si verificano
istante dopo istante, in cui una qualche norma si trova a stare in una specifica relazione con un soggetto ed un enunciato. In tal senso, piuttosto
che di atti di produzione, preferiamo parlare di fatti di produzione: tanto, in ogni caso, l'esistenza di un autore a cui imputare il fatto è assunta.

Questa sintassi a quattro argomenti del predicato di positività ci permette di formulare tesi come:

$$
∀x∀y∀z∀v (POSxyzv \to (∀w)(POSwyzv \to w=x))
$$
*Una norma posta da un certo soggetto, con un certo enunciato, ad un certo istante, è l'unica ad esserlo.*

$$
∀x∀y∀z∀v (POSxyzv \to (∀w)(w>v \to POSxyzw))
$$
*Una norma posta da un soggetto, con un enunciato, ad un certo istante resta posta rispetto a quel soggetto ed enunciato anche ad ogni istante
successivo.*

la cui verità è discutibile e dipende ovviamente dal concetto di positività che si intenda adottare.

**P2.** Se una norma è norme valida ad un istante e ordinamento allora, a quell'istante, risulta posta da un soggetto attraverso un enunciato.

$$
VALxyz \to \exists v (POSvx)
$$

La nozione di norma-posta sarà approfondita nel seguito.
**P2** è conseguenza di una terza tesi del positivismo, nota come la tesi della costruzione a gradi degli ordinamenti:

> Il diritto regola la propria creazione […]. Una norma giuridica è valida
  perché è stata creata in un modo determinato da un’altra norma giuridica.

> Il fondamento della validità di una norma non può essere che la validità
  di un’altra norma. […] Ma la ricerca di un fondamento della validità deve
  terminare con una norma presupposta come ultima e suprema.

Quali siano le norme valide di un ordinamento, ce lo dicono insomma le norme stesse. Ciò richiede una seconda categoria di norme
disgiunta dalle deontiche, quella delle *norme di delegazione*. Se le norme deontiche hanno ad argomento azioni possibili, quelle deleganti
hanno ad argomento classi di produzioni possibili: ad ogni dato momento, le estensioni di queste classi saranno popolate delle istanze
che fino ad allora si saranno attualizzate. Diremo che una norma delegante *delega* ad un istante le produzioni, attuali a quell'istante,
appartenenti alla sua classe argomento. Le produzioni delegate ad un istante dalle norme valide a quell'istante in un ordinamento
sono le *fonti* per quell'istante e ordinamento.

Le nozioni di fonte e di validità sono dunque intrecciate: le fonti determinano le norme valide e le norme valide determinano le fonti.
La circolarità è evitata con una ricorsione, la cui base è data da quella che Kelsen chiama la "grundnorm dell'ordinamento",
una norma di delegazione che ha la funzione di individuare una prima classe di norme valide per l'ordinamento.

**P3.** *Definizione di validità o costruzione a gradi degli ordinamenti*[^1]
1. Le produzioni delegate ad un istante dalla grundnorm di un ordinamento sono fonti per quell'istante e ordinamento.
2. Ogni norma posta da una fonte per un istante e ordinamento è valida a quell'istante e ordinamento.
3. Nessun altra norma è valida per un dato istante e ordinamento

$$
VALxyz \leftrightarrow \exists v,w ((GRNvz \lor VALvyz) \land DELvw \land POSwx)
$$

[^1]: La grundnorm di un ordinamento non è una norma posta. Coerentemente con P2, in questa definizione la grundnorm di un ordinamento
non finisce per essere valida in quell'ordinamento. Da notare che l'espressione "fonte", utilizzata per brevità nella definizione,
può facilmente essere sostituita in termini di delega e validità.

Quel che andremo dimostrando nel seguito è che alcune nozioni di norma posta suggerite da una parte rilevante della dottrina non sono
compatibili con questa definizione di validità e dunque con una concezione positivista del Diritto.



